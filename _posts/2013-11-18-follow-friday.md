---
layout: post
title: Follow Friday
---

# Follow Friday

<em>Нищо не е черно-бяло.</em>

## На тъмно и без алтернатива

Преди изборите през май се [чувствах](/notes/2013/04/30/elections.html) доста изгубен. Знаех, че е важно да гласувам, но ми беше много, много трудно да избера за кого и за какво. Смятам, че основната причина за това бе, че практически съм проспал почти всички управления преди ГЕРБ и нямам исторически бекграунд кой какъв е и за какво се е борил. А не съм толкова млад вече. Което значи, че между моята възраст и прага от 18 години има близо десет години разлика (вече не съм първа младост, ех... :) И повечето от тези хора вероятно се чувстват още по-изгубени и от мен.

Не виждате политическа алтернатива на сегашната боза? Разочаровани сте от всички партии и всички политици? Гади ви се, като си помислите, че наближават избори – дотолкова, че смятате наистина да не гласувате?

Значи страдате от моята болест. Но смятам, че към момента съм по-добре :)

## Как се ориентирам сега?

Чета малко повече новини и се опитвам да запомня. Обръщам внимание на определени имена, запомням ги. Изграждам мини-профили около тях. Свързвам ги едно с друго. Започвам да обръщам внимание на неща, които преди бяха просто устойчиви словосъчетания за мен, а сега са я мултимилиарден енергиен проект, я някой опасен законопроект, застрашаващ основни човешки свободи, я нереформирана и вечно проблемна агенция, предприятие, министерство... Оказва се, че да игнорирам тези неща е като да игнорирам собственото си здраве. И колкото повече от нас сме в това състояние, толкова по-удобно за една определена група хора.

## Реформаторите

Да, да, ама празни приказки, ще кажете. Така е, затова ето ви един конкретен съвет – започнете да следите какво пише и какво прави [Радан Кънев](http://radankanev.blogspot.com/). Сега.

## Защо него?

Започнах да го следя сравнително случайно. Не помня точно как. Моето впечатление от него до момента е за един много нормален и съвестен човек, който винаги е работил за хляба си, който има много смислени идеи за нашата икономика, съдебна система и прочее и който като че ли носи правилната мотивация. В момента е председател на ДСБ и е един от инициаторите на Реформаторския блок. Въпреки противоречивите мнения за РБ, самата стъпка и борба за създаването на блока изисква определени жертви, компромиси, дипломатичност и преглъщане на егото в името на една обща цел и едно общо благо. И това са все качества, които ме карат да го харесвам. Качества, каквито един лидер и политик трябва да притежава и да показва.

Човекът си има и [Twitter](https://twitter.com/rmkanev), и [Facebook](https://www.facebook.com/radan.kanev). Ползвайте което ви е по-удобно.

## Защо сега?

Важно е да започнете да следите сега, докато няма официална предизборна кампания. По време на тези кампании, съвсем на нищо не може да се вярва. Всичкото политик започва да туити и фейсбучи. Вдига се пукотевица и пушилка до небесата. Сега нещата са малко по-нормални и спокойни. Който краде принципно, си краде. Който работи принципно, си работи и се вижда какво работи, какво говори и какви позиции заема.

## Нищо не е черно-бяло

Вярвам, че в (почти) всяка партия има и свестни хора. И в БСП, и в ГЕРБ. За ДПС имам малко повече съмнения, за Атака – още повече. Но да кажем, че е така. Само че лидерите са важни. Изключително важни. Заради Станишев, Местан, Доган, Борисов и Цветанов, партиите им не трябва да разполагат със значителна власт, защото реално тези лидери определят посоката на движение. Мотивацията на споменатите по-горе изобщо не е такава, каквато трябва да бъде. А пък Сидеров е съвсем отделна категория и въобще не искам да го споменавам.

И ето защо, от известно време следя Радан Кънев. О, той не е съвръшен, хич даже. Но и аз не съм съвършен. Хич даже. Въпреки това, съм доволен от него.

Но това си е лично моето мнение, а е хубаво всеки да има свое. Затова започнете да следите <em>някого</em> и да градите мнение.

Сега.
