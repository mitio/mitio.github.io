<!DOCTYPE html>
<html>
<head>
	<title>Трагедията на изборите — Dimitar Dimitrov's Notes</title>
	<link rel="stylesheet" type="text/css" href="../../../../stylesheets/notes.css">
	<meta http-equiv="content-type" content="text/html; charset=utf-8">
	<meta name="viewport" content="width=device-width, minimum-scale=1.0, maximum-scale=1.0" />
	<meta property="og:type" content="article" />
	<meta property="og:title" content="Трагедията на изборите" />
	
	
	<script type="text/javascript">
		var _gaq = _gaq || [];
		_gaq.push(['_setAccount', 'UA-28197881-1']);
		_gaq.push(['_trackPageview']);

		(function() {
			var ga = document.createElement('script'); ga.type = 'text/javascript'; ga.async = true;
			ga.src = ('https:' == document.location.protocol ? 'https://ssl' : 'http://www') + '.google-analytics.com/ga.js';
			var s = document.getElementsByTagName('script')[0]; s.parentNode.insertBefore(ga, s);
		})();
	</script>
</head>
<body>
	<div id="main">
		<blockquote>
  <p><em>Чувствам се смазан, объркан и съкрушен на прага на предстоящите избори. На кръстопът, само че с 38 възможни изхода.</em></p>
</blockquote>

<h1 id="трагедията-на-изборите">Трагедията на изборите</h1>

<p>Като един отговорен гражданин, осъзнавам колко са важни изборите. Съответно, правя опит да взема информирано решение дали и за кого да гласувам. Решението се оказва много трудно.</p>

<p>В този текст ще споделя някои свои разсъждения за проблемите, които виждам. В края ще направя извод по какво всъщност ще се ръководя, за да направя своя избор.</p>

<h2 id="невъзможната-предварителна-оценка">Невъзможната предварителна оценка</h2>

<p>По същество, трябва да преценя как една група от няколко десетки души, които не познавам лично, ще управлява през следващите четири години. Трябва да направя тази оценка за всяка една от партиите, за които смятам, че има статистически смисъл да се гласува и след това да сравня резултатите.</p>

<p>За да изготвя въпросната оценка, трябва да взема предвид досегашни изяви на въпросните личности, да прибавя обявената им програма и да направя екстраполация. За поведението на част от хората нямам информация, докато за други имам само частична такава, при това минала през медийния филтър.</p>

<p>Всяка от политическите програми на партиите е в различен формат. Това ме съсипва. Някои от програмите са текстове с обем десетки страници и неясно количество на полезната информация вътре.</p>

<p>Считам, че всяка партия трябва да попълва програмата си в стандартен шаблон, в централен публичен регистър. Всички програми трябва да са достъпни в еднакъв формат, от едно място. Дефинирам “програма за управление” като съчетание на две неща:</p>

<ol>
  <li>Списък с ценности и визия.</li>
  <li>Списък с конкретни предложения.</li>
</ol>

<p>За мен всяко предложение трябва да включва три неща:</p>

<ol>
  <li>Какво ново предлагаме?</li>
  <li>Какво е текущото състояние?</li>
  <li>Мотивировка. Оценка на възможните негативни ефекти.</li>
</ol>

<p>Последната точка за мен е много важна, особено оценката на възможните негативни ефекти. Икономиката и животът ни в държавата е базиран на сложна мрежа от взаимовръзки. Всяка промяна в тази мрежа носи със себе си потенциални рискове от проблеми в много други точки от мрежата. Не бих приел насериозно предложение за мащабна промяна, което идва от въздуха, без цифри и без сериозен анализ на плюсове, минуси, очакван вложен ресурс и очаквана печалба.</p>

<p>Допълнително, за мен като гражданин тази точка е от изключителна необходимост, тъй като по повечето теми не се чувствам достатъчно компетентен, за да мога да взема уверено, информирано решение “за” или “против”.</p>

<p>Като цяло, намирам това за много сложно начинание. Не съм сигурен, че съм готов да инвестирам необходимото за това време. Има и твърде много неизвестни величини и резултатът винаги ще бъде недобре дефиниран.</p>

<h2 id="повреден-модел-за-избор-на-управление">Повреден модел за избор на управление</h2>

<p>Някои смятат, че мандат от четири години е твърде кратко време, за да може да бъде проведена качествено една мащабна реформа. Склонен съм да се съглася с това. Хората и навиците се променят много трудно, почти невъзможно, а реформите, в идеалния случай, целят точно това.</p>

<p>От друга страна, не намирам за удачен варианта, в който се гласува доверие на голяма група хора за дълъг период от време, които да поемат <strong>всички</strong> направления и реформи.</p>

<p>Считам, че различните сфери на управление — здравеопазване, образование, икономика, енергетика, култура, спорт и прочее — трябва да имат различен период на избор. Смятам също, че за всяка отделна сфера трябва да има екип от хора, който да кандидатства за тази сфера с конкретна програма, подобна на политическата програма от предишната точка. Готов съм да дам мандат на този екип да управлява и реформира дадената сфера. Ако трябва, две, ако трябва, пет години. Ако екипът в министерството на образованието се провали, искам да го сменя. Но това не значи, че ще искам непременно да сменя и всички други екипи, във всички други министерства.</p>

<p>Иска ми се да видя как всеки екип управлява поверената му сфера, както някой би управлявал собствения си бизнес. Искам да чуя каква е тяхната визия и ценности. Искам да видя и какъв модел са избрали, за да се придвижват към въпросната визия. Искам да знам какви контролни точки са си поставили по пътя, за да проверят дали предположенията им, че дадена промяна или механизъм ще работи така, както очакват, са били правилни. Това са точки на оценка дали пътят към целта е правилен или трябва да се направи завой. Ако след няколко завоя екипът не се е приближил изобщо до визията и целта си, то това е моментът да му бъде отнет преждевременно мандатът за управление на въпросната сфера.</p>

<p>С две думи, не харесвам особено концепцията на политическите партии. Което ме води към следващата мисъл —</p>

<h2 id="мотивация-за-влизане-във-властта">Мотивация за влизане във властта</h2>

<p>Ако изобщо ще гласувам за някого, то ще е заради мнението ми за него по тази точка. За мен това е най-важното от всички неща.</p>

<p>Поставям се в хипотетичната ситуация да преценя дали аз бих искал да участвам в управлението на държавата. Разсъждавам защо бих го направил и какви биха били моите цели и мотивация, както и какво ще ми струва това.</p>

<p>Това биха били четири години от живота ми. За да си свърша работата добре, аз трябва да се посветя изцяло на това начинание. Това е сериозно посвещение и цената, която ще платя, ще е висока.</p>

<p>Тогава какво ще очаквам в замяна? Какво ще ме мотивира да го направя?</p>

<p>Виждам две възможности — финансова отплата и морално удовлетворение.</p>

<h3 id="финансова-мотивация">Финансова мотивация</h3>

<p>Финансовите възнаграждения, които получават управляващите, варират в зависимост от заеманите от тях длъжности, но в почти всички ситуации са над средното възнаграждение за страната. Това означава сравнително сигурна работа, с нелошо заплащане.</p>

<p>Разделям управляващите на две групи — такива, заемащи особено представителни длъжности и такива, които трябва реално да вършат работа.</p>

<p>Повечето хора от втората група могат да взимат повече пари в сферата на частния бизнес. Разликата е, че там очакванията към свършената от тях работа ще са много по-високи срещу лев получено възнаграждение. С други думи, управлението на държавата представлява възможност за сносно възнаграждение спрямо минималното количество усилия, с които човек може да мине.</p>

<p>Първата група хора, на заемащите особено представителни длъжности, е възнаградена малко по-добре. Проблемът е, че и тези възнаграждения от порядъка на няколко хиляди лева могат лесно да бъдат задминати в сферата на бизнеса и консултантството. Има и немалко сфери на квалифициран труд, в които дори заплатите са по-високи от тези суми.</p>

<p>Изводът е, че в случая финансовата мотивация не е добра — или хората няма да са достатъчно отдадени на работата си, или биха имали други мотиви.</p>

<h3 id="морално-удовлетворение">Морално удовлетворение</h3>

<p>Един възможен друг мотив е моралното удовлетворение, че човек работи за общото благо, че е полезен на другите, а не само на себе си. Удовлетворението, че като си отиде от този свят, може би ще е оставил някаква добра следа. Аз живея за това. За мен това би била единствената, при това достатъчна причина да дам четири години от живота си за държавата.</p>

<p>Житейската философия на хората, обаче, е различна. Със съжаление трябва да отбележа, че повечето хора, които срещам, не разсъждават като мен.</p>

<h3 id="други-форми-на-мотивация">Други форми на мотивация</h3>

<p>Ако повечето хора нямат моята житейска филосифия, това означава, че те искат да са във властта поради други причини. Например, нелегитими финансови възнаграждения, многократно надвишаващи тези, които могат да се получат с легитимен труд. Честно казано, не ми идва на ум друга съществена причина.</p>

<h2 id="извод">Извод</h2>

<p>Всеки може да обобщи разсъжденията, дадени по-горе, както намери за добре.</p>

<p>За мен изводът е, че ще търся мотивацията на определени хора да влязат във властта, за да преценя дали искам да им гласувам доверие или не. Не ме интересува партията им, не ме интересува програмата им.</p>

<h4 id="интересува-ме-каква-е-житейската-им-философия-и-защо-са-готови-да-дадат-четири-години-от-живота-си-за-да-влязат-в-управлението-на-държавата">Интересува ме каква е житейската им философия и защо са готови да дадат четири години от живота си, за да влязат в управлението на държавата.</h4>

<p>Също ми е любипитно какво се върти в главата на другите мои съграждани. Може би някой е намерил по-ефективен и по-добър начин да избере?</p>


		<p class="meta">
			Публикувано на 30.04.2013 г.<br />
			<a href="/">←</a>
		</p>
		<p class="navigation">
		</p>
	</div>
	
</body>
</html>
