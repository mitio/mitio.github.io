---
layout: post
title: '"Не ме интересува" ще ви струва скъпо'
---

-> <img src="../../../images/2013-06-20-was-passiert-in-bulgarien/noresharski.png" alt="NOresharski - Slogan Against Corrupt Coverment And Prime Minister in Bulgaria - #ДАНСwithme" style="width: 400px; height: 233px;" /> <-

# _"Не ме интересува"_ струва скъпо

За мен доводите на повечето непротестиращи се свеждат до тези три думи.

Затваряйки си очите, обаче, ще платите за това от джоба си. Скъпо.

Ако работите в България, значи плащате някакви данъци. Ако мислите поне малко в перспектива, то действията на текущото правителство би трябвало сериозно да ви притесняват. Ако ви пука за парите ви и сигурността на вашето бъдеще, разбира се.

## Асен Василев за енергетиката

Въпреки, че е само капка в морето от причини, ще дам един-единствен, конкретен пример с наболелия сектор "енергетика". Няма да коментирам абстрактни понятия като "морал" и "съвест", а ще се опитам да се придържам към числа и факти, засягащи пряко всеки данъкоплатец и потребител в България.

<iframe width="660" height="371" src="https://www.youtube.com/embed/4f75KdJRy9c" frameborder="0" allowfullscreen></iframe>

Интервю (ок. 16 минути) с бившия енергиен министър от служебното правителство Асен Василев. Обсъждат се проблемите в енергийната система в момента, действията на сегашното правителство по темата, както и бъдещи въпроси.

В текста по-долу съм опитал да покрия по-важните моменти от разговора с Асен Василев.

Ако след като изгледате интервюто, все още сте на мнение, че сегашното правителство е "окей" — останете си вкъщи. Но да си затворите очите и да не се информирате какво се случва, означава, че не ви интересува как се харчат и как ще се харчат вашите средства.

### Енергийният микс и цената на тока

В разговора с Асен Василев се коментират неясните моменти и съмненията за проблеми в модела на сегашното правителство, свързани с обещаното намаление на цената на тока. Служебното правителство беше съставило балансиран модел за промяна на енергийния микс, който да стабилизира системата в дългосрочен план. Една основна идея в модела е да се намали количеството на задължително изкупувана ел. енергия от неефективните производства, като вместо това тези производства да излязат на свободния и конкурентен пазар. Според служебния кабинет, прилагането на този модел ще доведе до запазване на цената на ел. енергията за крайните потребители, същевременно закрепвайки колабиращата енергийна система. Моделът е съставен след открити разговори с всички заинтересовани страни и съответната аргументация.

За контраст, правителството на Орешарски, предлага доста по-консервативен модел от промени, който не засяга толкова интересите на неефективните производства и не съдържа нужните за трайна стабилизация промени. И въпреки това, се дават обещания за по-ниска цена на тока, с 5%. Откъде ще се вземат средствата за това (около 250 млн. лв. по прогноза на г-н Василев) и как ще се отрази това на стабилността на енергийната система в дългосрочен план не става ясно.

### Планувано спиране блоковете на АЕЦ "Козлодуй"

Споменато е предстоящото спиране на пети и шести блок на АЕЦ "Козлодуй" през 2021 г. и 2023 г., както и необходимостта да се започнат спешни преговори за удължаване на експлоатационния им период. Според думите на Асен Василев, това е нормална процедура, но ако не бъде започната сега, срокът ще бъде изпуснат и спирането им ще трябва да се случи. Това спиране би могло да бъде предпоставка за обслужване на определени интереси в енергийната система. Токът от АЕЦ "Козлодуй" е евтин и производството му е ефективно, за разлика от други производства. Няма информация дали правителството на Пламен Орешарски изобщо прави нещо по въпроса.

### Кашата около "Южен поток"

Коментират се липсата на прозрачност на договорките, които това правителство прави с руската страна по проекта "Южен поток" и други сериозни проблеми с него.

Малко цифри по "Южен поток". Цената на проекта, която се очаква да бъде покрита от българска страна, нараства от малко над 1 млрд. евро до над 3 млрд. евро. Общата цена на проекта засега е 6.7 мрлд. евро и не е финална. Може да се наложи държавата да плаща лихви от порядъка на 240 млн. на година по тази част, за следващите над 20 години. Неясно е дали ще бъдат пускани обществени поръчки за взимането на заеми, за избор на изпълнител на строителни дейности, за доставчици на материали, или по-скоро ще бъдат сключвани договори непрозрачно, с неясно колко изгодни условия. Като допълнителен и много сериозен проблем се посочва, че руската страна иска да контролира 100% от потока на тръбата, а това е в пряко противоречие с европейското законодателство, за нарушението на което могат да ни бъдат наложени големи по размер глоби от страна на ЕС.

### Осъждан за финансови престъпления начело на БЕХ

Коментира се назначеният неотдавна за шеф на БЕХ Георги Христозов, който е осъждан за финансови престъпления и как това може да доведе до проблем с рефинансирането на взетия от БЕХ заем, заради основателни съмнения от страна на потенциални финансови инвеститори.

### Професионалистите и политиката

За финал на интервюто, в отговор на въпрос дали има планове за политическа кариера, Асен Василев отговаря следното:

> _"Ами, не, не искам да влизам в партии. Защото влизането в партии означава, че по един или друг начин аз трябва да се асоциирам с някакъв партиен лидер, с някаква платформа, с някаква идеологическа платформа. Аз съм професионалист. За мен е важно когато има даден проблем, той да се реши по възможно най-прагматичния начин, в полза на гражданите. Това е."_

## А моите пари?

Вие решете добре ли се харчат данъците ви в момента и какви са перспективите за харчене в близкото бъдеще. Само не хранете илюзии, че тези данъци няма да се променят. Действали, или бездействали, всичко ще излезе от нашия джоб – и моя, и вашия.

Ако пък вече сте на площада, не чакайте втора покана да се опитате да убедите пасивните хора около вас защо е толкова важно точно това, точно сега. Иначе всички ще платим, без изключения.

Вие сте на ход.
