---
layout: post
title: Win or die - #ДАНСwithme'
---

# Защо (все още) протестирам аз?

Един приятел зададе [следния въпрос във Facebook](https://www.facebook.com/petyo/posts/10152198808858135):

> Пред кого протестирате/протестирахте/ще протестирате?
>
> - Пред "ония вътре"? Съмнява ме да не са схванали намека досега. Очевидно хич не им дреме.
> - Пред непротестиращите (мътна и неясно голяма маса от хора, които не са политически ориентирани)? Това има смисъл, но пък посланието ви ще мине пречупено през кривите медиини призми.
> - Пред пенсионерите, живеещи с години отвъд ръба на мизерията, дистанцирани, по-цинични и от нас, радващи се на жълти стотинки, защото "другите и това не дават"?
> - Пред малцинствата в същото окаяно състояние, които са водени от подкупни родово-общинни старейшини и тартори?
> - Или пред татуираните младежи с огромна празнота в ценностите и идеалите, лесно запълнима с пупулизъм и лъжи?
> - Пред останалите протестиращи? Preaching to the choir?
> - Пред Европа/Съюза/Света/САЩ? Блюстителите на световния ред, демокрация и справедливост? Какво бихме могли да очакваме от тях освен одобрение и усмивки?

Може би сте чували за т. нар. "networking effect". Искаме да направим някаква мрежа, например социална мрежа; колкото повече хора има вече в нея като потребители, толкова по-вероятно е повече хора да искат да влязат. Има и, разбира се, един праг в растежа на мрежата, който трябва да бъде преодолян, за да започне да се търкаля кълбото. Трябва да се предлага и някакво value в тази мрежа.

Бих могъл да разразглеждам протестите като развиваща се мрежа по горната аналогия и "потребителите" на платформата, участниците в мрежата, са тези, които са преодоляли прага на апатията и са станали да си заявят позицията. Някои са вътре, защото приятелите им са вътре. Много от приятелите им. Други са вътре, защото получават някакво value от това. Някои се забавляват вътре.

Защо протестирам аз?

Отговорът ми е разделен на две — защо започнах да протестирам и защо протестирам все още.

Въпреки, че не съм подкрепял правителството, нито пък съм гласувал за някоя от четирите партии в това 42-ро НС, след като дойдоха на власт, аз не излязох веднага на улицата. Имаше протестни групи, но не участвах в тях. Защо - не виждах голям смисъл или лесен изход, може би. Плюс това, никой от близкото ми обкражение, или от хората, които следя и уважавам онлайн, не беше на улицата.

Всичко това се промени на 14-ти юни. Ако трябва да избера само една причина, най-важната, заради която преодолях собственото си съпротивление и излязох навън, това беше фактът, че всички - буквално *всички* мои близки, приятели, познати, бяха изразили силното си възмущение и бяха заявили, че ще излязат на протест. Излязох заради моите приятели. Излязох заради the networking effect. Да, знаех кой е Пеевски и бях недоволен от това назначение, но не беше това единственият, преломен момент.

Сега протестирам все още, защото просто няма начин да отстъпим. Отстъпим ли, пропадаме здраво. Казваме, буквално, "Предаваме се, изгубихме, може да правите каквото си поискате. Крадете на воля!" Вече сме във въздуха и трябва да приземим самолета елегантно, защото предадем ли се и пуснем ли волана, ще се разбием и това ще бъде краят.

Да, тези вътре знаят много добре какво се иска от тях, но и нямат друг избор, освен да се правят на ударени, защото в противен случай ще загубят и малкото почва, която имат под краката си.

Да, обществото ни е незряло, много хора имат проблемни, според мен, разбирания и мнения за много неща. Обществото ни е лесно манипулируемо, хората лесно ги лъжат, хората са апатични. По-голямата част. Това е основното нещо, което трябва да променим.

По-здраво общество = по-здрава държава.

Разбира се, такава промяна няма как да стане за един ден. Няма как да стане лесно. Няма да се промени и с едни избори. Но с всеки ден на толерантни протести, се придвижваме с по няколко сантиметра напред. И ако не искаме да се разбием в скалите, наедно с последните надежди, че нещо тук някога ще се оправи, не можем да отстъпим и крачка назад. Не може да скочим от самолета в движение.

Колкото и банално да звучи, изборът е това – или довеждаме до края тази първа стъпка, или сами убиваме надеждата, която оголихме и извадихме на фронтовата линия с началото на тези протести.